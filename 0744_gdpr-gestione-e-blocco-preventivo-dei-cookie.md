# GDPR -- GESTIONE E BLOCCO PREVENTIVO DEI COOKIE



Un aspetto di fondamentale importanza da prendere in considerazione
prima della pubblicazione del proprio sito web è indubbiamente quello
che riguarda la gestione dei cookie e, più in generale, l'adeguamento
del proprio sito alla normativa vigente in materia di **GDPR** (General
Data Protection Regulation -- Regolamento Generale sulla Protezione dei
Dati) ovvero il Regolamento Europeo 2016/679 che chiarisce come debbano
essere trattati i dati personali, incluse le modalità di raccolta,
utilizzo, protezione e condivisione.

**ATTENZIONE! Per maggiori informazioni relativamente alla normativa in
materia di GDPR si consiglia sempre di fare riferimento alla
documentazione ufficiale presente in rete, oppure di rivolgersi ad
esperti del settore**

Relativamente alla gestione dei cookie è bene sottolineare che la
**Cookie Law** prevede che i proprietari di un sito web richiedano
all'utente un consenso esplicito all'utilizzo dei cookie. Senza tale
consenso i cookie non possono quindi essere attivati, a meno che non
siano necessari alla prestazione del servizio richiesto (ovvero alla
pura navigazione del sito).

**Indipendentemente da dove si trova il server che lo ospita, ogni sito
di proprietà di una persona o organizzazione che fa parte della Comunità
Europea è tenuto al rispetto di questa legge.**

In buona sostanza dunque per soddisfare questo tipo di normativa sarà
necessario:

- Pubblicare un documento dettagliato in cui vengono indicati tutti
  quelli che sono i cookie effettivamente gestiti e rilasciati dal
  proprio sito e/o da servizi di terze parti integrati con esso
  (**Informativa estesa o Cookie Policy**)

- Gestire in maniera corretta **il blocco preventivo dei cookie (con
  eventuale utilizzo della Consent Mode in modalità Base o Avanzata)**
  in maniera tale da evitare che questi vengano installati sul browser
  dei visitatori prima che abbiano espresso il proprio consenso

