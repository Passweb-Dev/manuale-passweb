# RESPONSIVE DESIGN -- CONCETTI DI BASE



Il **responsive web design** è una tecnica di progettazione dei siti web
che consente di adattare i contenuti delle pagine a qualsiasi
risoluzione o orientamento dello schermo su cui si sta navigando.
Riprendendo una definizione data da Kayla Knight in un articolo di
Smashing Magazine potremmo dire che:

*"Con Responsive Design si intende indicare quell'approccio per il quale
**la progettazione e lo sviluppo** di un sito dovrebbero adattarsi al
comportamento e all'ambiente dell'utente in base a fattori come le
dimensioni dello schermo, la piattaforma e l'orientamento del device.
**La pratica consiste in un mix di griglie, layout e immagini
flessibili, più un uso accorto delle media queries CSS**.*

*Quando l'utente passa dal suo PC desktop ad un iPad, il sito dovrebbe
automaticamente adattarsi alla nuova risoluzione, modificare le
dimensioni delle immagini e le eventuali interazioni con la pagina. In
altre parole, un sito dovrebbe implementare tutte quelle tecnologie
utili per un adattamento automatico alle preferenze dell'utente."*

Da quanto si è detto finora si potrebbe ricavare l'idea che il
Responsive Design abbia a che fare unicamente con i CSS e con
l'adattamento del layout di una pagina web alle risoluzioni dei vari
dispositivi.

Effettivamente il meccanismo che sta alla base di tutto l'approccio
responsivo sono proprio le Media Query, introdotte da CSS 3, inoltre se
si tratta di costruire layout che si adattano, è sempre con le proprietà
CSS che avremo a che fare.

Più in generale però per comprendere appieno questo argomento in modo
tale da riuscire a realizzare un sito responsivo è bene fissare fin da
subito alcuni concetti di fondamentale importanza.

