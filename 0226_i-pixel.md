# I PIXEL



I pixel sono stati per molto tempo l'unità di misura prediletta dai Web
Designer proprio a seguito della loro precisione. Una volta impostato un
valore a scelta per il font, le sue dimensioni sarebbero state
esattamente le stesse qualsiasi dispositivo o browser l'utente avesse
scelto di utilizzare. Questo può senza dubbio essere visto come un
grande vantaggio, grazie al controllo sul risultato che le dimensioni
fisse garantiscono allo sviluppatore.

Una volta impostate le dimensioni per un elemento "genitore", esse
saranno applicate automaticamente anche all'elemento "figlio" per la
cosiddetta regola dell'ereditarietà. Impostando ad esempio un valore al
font-size di body, tutto ciò che è in esso contenuto o da esso
dipendente, assumerà quel valore. Ciò comporta che nel momento in cui ad
ogni singolo elemento della pagina dovessero essere assegnate delle
dimensioni del font differenti, queste dovranno essere impostate
manualmente sullo specifico elemento.

Come è facile immaginare, nel momento in cui il sito dovesse poi essere
sottoposto a manutenzione o restyling, il Web Designer dovrebbe
modificare uno ad uno tutti i valori impostati e questo non è
sicuramente un inconveniente da poco; un'altra complicazione collegata
alla scelta delle dimensioni fisse, riguarda il fatto che esse
comportano seri problemi di accessibilità, in particolar modo in browser
come Internet Explorer piuttosto datati. Le versioni di IE precedenti la
9 infatti non consentono il ridimensionamento dei caratteri per cui
alcuni utenti potrebbero non riuscire ad utilizzare, quando necessario,
le funzioni di zoom del browser e potrebbero non riuscire a leggere
correttamente i contenuti del sito.

Infine guardando, chiaramente, al responsive design e alle tecnologie
che si stanno imponendo sul mercato la scelta dei pixel non appare
affatto la più saggia; i nuovi device sono dotati di schermi di
dimensioni diverse e differenti densità di pixel e la scelta di una
dimensione unica che possa andar bene per tutti i dispositivi, non è
sicuramente semplice.

