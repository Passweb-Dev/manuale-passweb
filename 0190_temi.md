# TEMI



Ad ogni sito realizzato con Passweb possono essere associati uno o più
Temi distinti, Temi questi che consentono di variare rapidamente alcuni
elementi del sito stesso (es. colori e immagini) mantenendo inalterata
la struttura ed il markup HTML di ogni singola pagina.

**Un Tema infatti altro non è se non un' insieme di Attributi definiti
in fase di costruzione del sito stesso e mappati ciascuno con uno
specifico elemento utilizzato per realizzare poi le varie pagine web.**

L'esempio più semplice ed immediato per comprendere le possibilità
offerte dai Temi Passweb è indubbiamente quello relativo ai colori
utilizzati all'interno del sito.

Supponiamo, in questo senso, di aver creato un template utilizzando un
ben preciso schema di colori e di voler ora utilizzare lo stesso
template per realizzare un nuovo sito utilizzando però un diverso schema
di colori (coerenti, ad esempio, con il logo del nostro nuovo cliente).

Per soddisfare questa esigenza senza ricorrere all'utilizzo dei Temi
sarebbe necessario andare a modificare ogni singola proprietà CSS di
ogni singolo componente e/o layout in cui è stato utilizzato il vecchio
codice colore, sostituendolo con quello nuovo, operazione questa che,
seppur semplice, potrebbe anche richiedere diverso tempo.

L'utilizzo dei Temi consente invece di soddisfare questa stessa esigenza
in maniera estremamente più rapida.

Sarà infatti possibile sostituire i vecchi codici colore con i nuovi in
un unico punto dell' applicazione per poi aggiornare l'intero sito con
il nuovo schema di colori in maniera massiva e soprattutto completamente
automatica, mediante l'applicazione dello specifico Tema.

![Videate\\temi_1.bmp](./assets/media/image325.png){width="3.6319444444444446in"
height="3.1597222222222223in"}

**ATTENZIONE! Considerando che gli elementi che consentono di
personalizzare un Tema sono gli Attributi, diventa di fondamentale
importanza aver ben chiaro fin dall'inizio quali elementi (ad esempio
quali colori e/o immagini) del sito dovranno essere gestiti come
Attributi del Tema in maniera tale da poterli creare preventivamente e
soprattutto in maniera tale da averli poi a disposizione in fase di
creazione delle pagine web.**

Gli Attributi di un Tema infatti altro non sono se non dei segnaposto
che verranno poi sostituiti in fase di renderizzazione delle pagine web
con il valore ad essi associato all'interno dello specifico Tema.

Supponendo di utilizzare, ad esempio, come colore di sfondo di una certa
sezione del sito non uno specifico codice colore, ma bensì un Attributo
del Tema, l'effettivo colore visualizzato per quella stessa sezione
dipenderà dal valore associato nel Tema attualmente applicato
all'Attributo in esame.

**ATTENZIONE! Nel momento in cui per la sezione del sito dell'esempio
precedente, dovesse essere utilizzato come colore di sfondo non un
Attributo del Tema ma uno specifico codice colore, tale sezione manterrà
sempre lo stesso colore di sfondo indipendentemente dallo specifico Tema
applicato al sito.**

Nei successivi capitoli di questo manuale verranno illustrate le
operazioni necessarie per creare e gestire all'interno del proprio sito
Passweb uno o più Temi differenti.

**ATTENZIONE! Nel momento in cui si dovesse decidere di utilizzare per
il proprio sito uno dei Template Passweb già dotato di Temi sarà
comunque possibile estendere e personalizzare in un qualsiasi momento
l'insieme di Attributi definiti per i Temi stessi all'interno del
Template selezionato.**

