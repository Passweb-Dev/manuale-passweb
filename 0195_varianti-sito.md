# VARIANTI SITO



Il supporto alle Varianti Sito offerto da Passweb permette all'utente di
creare e gestire all'interno dello stesso ambiente di sviluppo,
compatibilmente con i relativi limiti contrattuali (spazio disco, numero
di articoli gestiti ecc...), più siti distinti mantenendone on line
sempre e comunque uno soltanto.

**In questo contesto dunque ogni sito realizzato all'interno del proprio
ambiente di sviluppo viene identificato come una Variante e degli N
siti, o meglio delle N Varianti Sito gestite, soltanto una potrà essere
portata on line (corrisponderà al sito attualmente pubblicato e
risponderà al dominio ad esso associato) mentre le restanti N-1 Varianti
saranno sempre "Offline" e potranno essere visualizzate e gestite solo
ed esclusivamente all'interno del Wizard.**

**ATTENZIONE!** Considerando quanto appena detto non è ovviamente
possibile assegnare domini e url diversi a Varianti Sito distinte.

Grazie all'utilizzo delle Varianti sarà quindi possibile, ad esempio,
creare una Variante "Bozza/Sviluppo" del proprio sito web sulla quale
andare a lavorare per effettuare operazioni di restyling grafico, o
anche solo per aggiungere nuove pagine o nuovi componenti rispetto alla
versione del sito attualmente on line, senza dara alcun disservizio agli
utenti del sito che, nel frattempo, continueranno infatti a visualizzare
e ad utilizzare la Variante attualmente on line.

Una volta terminati i lavori sulla Variante "Bozza/Sviluppo" sarà
sufficiente portarla on line andando così a sostituire la precedente
Variante Sito che, a sua volta, verrà posta da Passweb, in maniera
completamente automatica, nello stato "Offline" diventando dunque la
nostra nuova Variante di tipo "Bozza/Sviluppo".

Da un punto di vista strutturale ogni nuova Variante corrisponderà ad un
sito vuoto costituito solo ed esclusivamente dalle pagine obbligatorie,
vale a dire la Home Page, le pagine di tipo Ecommerce (pagine verdi), le
pagine di tipo Catalogo (pagine blu) e quelle di tipo Prodotto (pagine
rosse).

**Varianti Sito differenti potranno quindi avere differenti pagine
generiche (pagine bianche) ma, in ogni caso, tutte le Varianti Sito
gestite avranno sempre le stesse pagine Ecommerce (Catalogo,
Registrazione, Profilo Utente ecc...) indispensabili per il corretto
funzionamento del sito, e ovviamente anche le stesse pagine Catalogo /
Prodotto, essendo queste ultime derivate direttamente dalla base dati
del gestionale cui è collegato il sito.**

**NOTA BENE:** articoli, clienti, parametri di configurazione del sito e
parametri di integrazione con il gestionale, **non sono legati ad una
specifica Variante** ma sono gli stessi per tutte le Varianti Sito
gestite.

**Non è quindi possibile creare, all'interno dello stesso ambiente di
sviluppo, due o più Varianti diverse collegate allo stesso tempo a
diverse installazioni gestionali.**

Se dal punto di vista dell'integrazione con il gestionale e dei vari
parametri di configurazione del sito (pagamenti, spedizioni,
configurazione ordini ecc...) non è possibile differenziare una Variante
dall'altra, **dal punto di vista grafico e dei contenuti, ogni singola
Variante Sito può essere invece completamente differente**.

Per ogni singola Variante sarà quindi possibile creare nuove pagine
generiche presenti solo in quella specifica Variante, e ogni singola
pagina, sia essa generica o di altro tipo, potrà essere personalizzata,
sia a livello grafico che a livello di componenti ospitati, in maniera
completamente diversa per ogni singola Variante.

In questo senso ogni nuova Variante Sito potrebbe quindi essere
realizzata partendo da zero, creando nuovi Layout, inserendo
manualmente, in ogni singola pagina, i componenti che dovranno essere
ospitati per quella specifica Variante, personalizzando graficamente
questi componenti ecc... proprio come se stessimo realizzando un nuovo
sito.

Allo stesso modo, potrebbe anche essere possibile importare su ogni
singola Variante uno dei modelli sito messi a disposizione da
Passepartout oppure una qualsiasi copia di backup presente all'interno
del proprio ambiente di sviluppo. Per maggiori informazioni in questo
senso si veda la sezione *"Sito -- Gestione Modelli"* di questo manuale.

**In ogni caso per poter editare e personalizzare una Variante, dopo
averla creata, sarà necessario, per prima cosa caricarla all'interno del
ambiente di sviluppo in maniera tale da poter poi agire secondo le
normali logiche di gestione di Passweb.**

Per maggiori informazioni in merito alla creazione e alla gestione delle
Varianti Sito si veda anche quanto indicato nei successivi capitoli di
questo manuale
