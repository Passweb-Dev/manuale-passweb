# ACCOUNT



Come già visto per Google Analytics anche in questo caso la prima cosa
da fare per poter utilizzare Google Tag Manager è ovviamente quella di
iscriversi al servizio, creando così un proprio **Account GTM**.

Per poter far questo è necessario utilizzare il proprio Account Google
o, se necessario, crearne uno nuovo.

L'Account Google, come già visto parlando di Google Analytics, è il
prerequisito indispensabile per poter accedere a tutti servizi offerti
da Google compreso anche il Google Tag Manager.

In maniera più precisa dunque:

- Un **Account Google è la coppia username e password** utilizzata per
  accedere anche ad altri servizi come ad esempio Gmail, Analytics,
  AdSense o AdWords; è identificato e associato ad una persona fisica e
  può essere creato in maniera gratuita collegandolo ad una mail già in
  nostro possesso oppure creando una nuova casella Gmail.

> Per maggiori informazioni relativamente alla creazione di un Account
> Google si veda anche il capitolo "*Google Analytics -- Account Google
> Account Analytics, Proprietà e Viste*" di questo manuale

- Un **Account GTM** è invece un insieme di quelli che vengono chiamati
  **Contenitori** (tra poco chiariremo meglio anche questo concetto) e
  serve per suddividere all'interno dello stesso Account Google
  tipologie di contenitori differenti

Tipicamente per una singola azienda e/o una singola persona, in possesso
anche di più siti, è perfettamente sufficiente un unico account GTM. I
Tag di tutti i siti di questo stesso utente possono infatti essere
gestiti all'interno di questo unico Account creando, appunto, più
Contenitori differenti.

Il fatto poi di inserire uno stesso Contenitore in un unico sito o in
più siti differenti, dipende essenzialmente da come si è deciso di
gestire i propri Tag. Analizzando nel dettaglio alcuni elementi di GTM,
come ad esempio le regole o gli eventi, sarà più semplice comprendere
come e quando gestire effettivamente un unico Contenitore per diversi
siti oppure contenitori diversi per siti diversi.

Diverso può essere invece il discorso per un Agenzia o un Partner web
che gestisce più clienti. In queste condizioni infatti, sebbene sia
possibile gestire più Contenitori all'interno di uno stesso Account GTM,
potrebbe essere più conveniente gestire un Account GTM diverso per ogni
singolo cliente, non solo perché ognuno di questi clienti potrebbe aver
più siti, ma soprattutto perché nel momento in cui il rapporto di
collaborazione con questi clienti dovesse terminare, ognuno di essi
potrebbe comunque continuare a mantenere il proprio Account con i propri
dati.

