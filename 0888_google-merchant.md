# GOOGLE MERCHANT



Grazie all'integrazione tra Passweb e Google Merchant è possibile
esportare gli articoli presenti all'interno del proprio sito sulla
relativa piattaforma creando un catalogo dinamico da poter utilizzare
per realizzare specifiche inserzioni pubblicitarie all'interno della
rete Google Shopping.

In questo senso, prima di procedere oltre, è bene chiarire
immediatamente alcuni concetti di fondamentale importanza relativamente
alle due piattaforme Google Shopping e Google Merchant Center.

**Google Shopping** è un servizio che funziona come un comune motore di
ricerca e serve a trovare prodotti di qualsiasi tipo, dando la
possibilità a tutti gli utenti di filtrare i risultati in base al
prezzo, al nome del commerciante e ad altri parametri che variano a
seconda del prodotto cercato.

I prodotti pubblicizzati su Google Shopping compaiono anche nella prima
pagina dei risultati di ricerca su Google, come accade per gli annunci
AdWords.

La differenza sostanziale è che le inserzioni provenienti da Google
Shopping non sono semplici annunci testuali ma sono accompagnate da una
foto e da indicazioni relative ai prodotti.

![\\\\doctohelp\\D\\ManPassweb_Ecommerce\\Videate\\google_shopping_1.bmp](./assets/media/image415.png)

Inoltre quello che si può trovare nella pagina dei risultati di ricerca
di Google è solo un estratto dei risultati di Google Shopping. Infatti,
così come avviene per video, immagini, mappe, notizie, libri ecc...
Google ha un vero e proprio motore verticale dedicato a questo specifico
tipo di ricerche ( <https://www.google.it/shopping> )

![\\\\doctohelp\\D\\ManPassweb_Ecommerce\\Videate\\google_shopping_2.bmp](./assets/media/image416.png)

La cosa importante da sottolineare è che questi risultati non provengono
direttamente da un unico sito web che vende online, non vengono
prelevati secondo determinate logiche dal nostro Ecommerce e non sono
neppure mostrati in base alla keyword utilizzate dall'utente in fase di
ricerca. **Sono veri e propri annunci a pagamento** gestiti tramite le
due piattaforme **Google Merchant** e **Google Ads** (ex Adwords)

**Google Merchant**, nello specifico, è la piattaforma su cui dovrà
essere caricato il nostro catalogo prodotti ed è da questa piattaforma
che verranno prelevate le informazioni necessarie per creare le
inserzioni di Google Shopping. E' di fondamentale importanza quindi che
i dati caricati all'interno di questa piattaforma siano costantemente
aggiornati (cosa che, come vedremo, verrà fatta in maniera del tutto
automatica a seguito di ogni sincronizzazione sito - gestionale).

Google Merchant non è però lo strumento da utilizzare per creare le
inserzioni di Google Shopping; trattandosi infatti, come detto, di veri
e propri annunci a pagamento, questi dovranno essere creati e gestiti
dalla piattaforma di Google dedicata a questo tipo di operazioni, vale a
dire **Google Ads**.

In definitiva, Google Merchant gestisce la base dati delle nostre
inserzioni su Google Shopping, ma queste stesse inserzioni dovranno
essere create e gestite all'interno di Google Ads, il che comporta, come
si può facilmente comprendere che i due Account Google Merchant e Google
Ads dovranno essere correttamente collegati tra loro.

Riassumendo per poter creare delle inserzioni all'interno di Google
Shopping partendo dal proprio sito Passweb sarà necessario disporre di:

- un Account Google

- un Account Merchant Center

- un Account pubblicitario Google Ads (collegato all'Account Merchant
  indicato al punto precedente)

Nello specifico, i primi due prerequisiti (Account Google e Account
Merchant Center) saranno indispensabili per attivare l'integrazione
Passweb -- Merchant Center e fare in modo di popolare il catalogo
prodotti del Merchant Center direttamente dal nostro sito Ecommerce.

L'ultimo punto (Account pubblicitario Google Ads) prescinde
dall'integrazione con Passweb ma è comunque indispensabile per poter
chiudere il cerchio sfruttando la base dati esportata dal proprio sito
Ecommerce per creare inserzioni pubblicitarie su Google Shopping.

**ATTENZIONE!** L'integrazione con Google Merchant consente di esportare
gli articoli presenti all'interno del proprio sito (tutti o in parte)
sulla relativa piattaforma decidendo che tipo di informazioni trasferire
(prezzo, descrizioni, immagini, attributi ...) e di aggiornare
automaticamente, alla sincronizzazione, i dati degli articoli presenti
nel relativo catalogo. **La creazione di specifiche inserzioni
pubblicitarie, è un operazione a pagamento che dovrà essere effettuata,
completando le relative configurazioni, direttamente sulle specifiche
piattaforme** (Google Merchant e Google Ads).

Nei successivi capitoli di questo manuale vedremo quindi come creare un
account Merchant Center e come configurare l'integrazione con il proprio
sito Passweb.

