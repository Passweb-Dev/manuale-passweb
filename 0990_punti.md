# PUNTI



**ATTENZIONE! Per poter gestire le "Raccolte Punti" all'interno del
proprio sito Ecommerce è necessario acquistare il relativo modulo**

All'interno di Passweb è possibile attivare e gestire sistemi di
Raccolta Punti che consentiranno agli utenti del sito, a seguito di
determinate azioni (es. registrazione al sito, chiusura di un ordine
...), di accumulare punti che potranno poi essere utilizzati per
effettuare nuovi acquisti all'interno del sito stesso.

E' possibile impostare il sistema di raccolta in maniera tale che:

- i punti accumulati possano poi essere utilizzati per azzerare
  completamente o parzialmente il totale documento (comprese quindi
  eventuali spese di trasporto) o il solo totale merce di nuovi ordini

- per ogni ordine sia possibile utilizzare solo un determinato numero di
  punti compreso tra un numero minimo ed un numero massimo

- i punti accumulati vadano automaticamente in scadenza al
  raggiungimento di una determinata data o dopo un certo numero di
  giorni dal momento in cui sono stati accreditati

Ogni utente del sito avrà la possibilità di consultare, all'interno di
una apposita pagina, la propria situazione verificando, nello specifico,
i punti accumulati, quelli spesi, quelli in scadenza, quelli provvisori
... oltre, ovviamente, al dettaglio delle transazioni che hanno
determinato il saldo attuale.

Allo stesso modo anche l'amministratore del sito avrà la possibilità,
operando ovviamente dal back end di Passweb, di visualizzare la
situazione punti di ogni utente e il dettaglio delle relative
transazioni.

Inoltre, nel momento in cui fosse necessario, potrebbe anche intervenire
sul saldo punti dei vari utenti effettuando operazioni di accredito o
addebito. Questo tipo di operazioni potranno essere effettuate in
maniera manuale sul singolo cliente, in maniera massiva mediante
l'import di appositi file csv oppure utilizzando appositi Webservices,
messi a disposizione da Passweb, che consentono di automatizzare le
procedure di aggiornamento / lettura dei punti utente.

Nei successivi capitoli di questo manuale verrà illustrato nel dettaglio
come poter creare e gestire un sistema di raccolta punti all'interno del
proprio sito Ecommerce.

